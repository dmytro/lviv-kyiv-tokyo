<!doctype html public "-//ietf//dtd html 2.0//en">

<html>

<head>
<META HTTP-EQUIV="CONTENT-TYPE" CONTENT="text/html; charset=koi8-u">
<title>Yu.Tarnavs'kyj, dovidka</title>
</head>

<body>

	
<h3><p>ЮРІЙ ТАРНАВСЬКИЙ (коротка довідка)</p></h3>

<p>Юрій Тарнавський народився 3 лютого 1934 року в м. Турці Самбірського повіту (Бойківщина) в родині вчителів; походження своє веде з давнього козацького роду. До школи пішов у селі Лубні біля Сянока. Восени 1944 року родина виїхала до Німеччини. Наприкінці 1951 року Юрій Тарнавський закінчив восьмий клас гімназії в таборі переселенців Шляйс╠айм біля Мюнхена і склав іспити на матуру. У лютому 1952 року родина прибула до США й оселилася в Ньюарку, штат Нью-Джерсі. Юнак працював спочатку на фабриці по виробленню шкіри, згодом на фабриці консервних бляшанок, ще пізніше - у креслярській фірмі. Водночас навчався в Технологічному інституті Нью-Джерсі і закінчив курс політехніки за фахом інженера-електроніка. З 1956 року працює у фірмі ІВМ. До кола його зацікавлень у різні роки входила розробка логічних схем комп'ютерів, проблеми автоматизованого перекладу з російської мови на англійську, різні аспекти кібернетичного мовознавства. З 1962 року очолював відділ прикладної лінгвістики. Після 1965 року працював над проблемами комп'ютерного навчання, архітектури комп'ютерних систем, базових даних. З 1975 року студіював теоретичне мовознавство, спеціалізуючись у трансформаційно-генеративній граматиці. 1977 року здобув ступінь магістра. Докторську дисертацію під назвою "Семантика, базована на знанні" захистив 1981 року. Після одержання докторату (1982) зосередився на проблемах штучного інтелекту.</p>

<p>Свій перший вірш Юрій Тарнавський надрукував 1953 року у студентському додатку до української газети "Свобода" (Джерсі Сіті); тим же часом датуються його ранні прозові спроби. Відтоді опублікував поетичні книжки та цикли: "Життя в місті" (1956), "Пополудні в Попіксі" (1960), "Ідеалізована біографія" (1964), "Спомини" (1964), "Без Еспанії" (1969) та цикли "Пісні є-є", "Анкети", "Вино і ропа" і "Поезії про ніщо" у складі підсумкового зібрання "Поезії про ніщо і інші поезії на цю саму тему" (1970). У 1970-1980-х роках написав і опублікував низку поетичних творів англійською мовою, створюючи водночас і паралельні українські варіанти: поема "Оперене серце", цикли "Ідеальна жінка", "Фотографії - це квіти", "Врослі вірші", "Нулі й одиниці", "Ось як я видужую". Українською мовою написано цикл поезій "Дорослі вірші" (1987), присвячений трагедії Чорнобиля, а також поему "У ра на", яка є його продовженням. Відомі його переклади - на англійську (українські думи, твори М.Коцюбинського, В.Стефаника, М.Хвильового) та на українську (твори Ф. Гарсія Лорки, П.Неруди, С.Ново, Г.Тракля, Е.Паунда, С.Беккета). У 1959-1972 роках Юрій Тарнавський разом з Богданом Бойчуком редагував щорічник "Нові поезії", в якому друкувалися поетичні твори учасників Нью-Йоркської групи. У 1991 році вперше вийшла збірка його творів в Україні ("Без нічого", Київ, вид-во "Дніпро").</p>

<br>

<hr>

<h4><p><a href="index.html">ЗМІСТ</a></p></h4>

</body>

</html>
